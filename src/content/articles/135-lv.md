---
id: '135'
title: >-
  Izstādes “No putekļiem un pelniem”  atklāšana Rīgas geto un Latvijas
  holokausta muzejā
locale: lv
date: 2022-05-30T00:00:00.000Z
tags:
  - Izstādes
oldUrl: >-
  http://shamir.lv/2022/05/30/31-%d0%bc%d0%b0%d1%8f-%d0%be%d1%82%d0%ba%d1%80%d1%8b%d0%b2%d0%b0%d0%b5%d1%82%d1%81%d1%8f-%d0%b2%d1%8b%d1%81%d1%82%d0%b0%d0%b2%d0%ba%d0%b0-%d0%b8%d0%b7-%d0%bf%d1%80%d0%b0%d1%85%d0%b0-%d0%b8/?lang=lv
image: '/images/1729.jpg'
---
31. maijā Rīgas geto un Latvijas holokausta muzejā tiks atklāta izstāde “No putekļiem un pelniem”. Izstāde ir veltīta ebreju jauniešu kustībai “Beitar”. Tā 1923. gadā tika dibināta tieši Rīgā, vēlāk kļūstot par pasaules mēroga kustību. Izstādē būs apskatāmas pirmskara “Beitar” Latvijas nodaļu karogu kopijas, kā arī dažādi dokumenti un fotogrāfijas, kas stāsta par šo Latvijas ebreju kopienas vēstures posmu.

Izstāde “No putekļiem un pelniem” ir veltīta izcilajam Izraēlas zinātniekam un politiķim Mošem Ārensam, kurš bērnību ir pavadījis Rīgā un jaunībā ir bijis aktīvs “Beitar” biedrs.

Ideja par izstādi tās organizatoriem radās 2016. gadā, kad Rīgas geto un Latvijas holokausta muzejā tika nogādāts kāds atrasts dārgums. Cinkotā kastē, kas bija aprakta netālu no Baldones, atradās izšūti “Beitar” organizācijas Latvijas nodaļu karogi, kā arī karoga kātu uzgaļi un naglas. Izrādījās, ka šos karogus organizācijas “Beitar” biedri tur aprakuši pēc tam, kad Latviju okupēja padomju armija un ebreju organizācijas tika likvidētas.

Vēlāk daļa Latvijas “Beitar” biedru devās uz Palestīnu, savukārt citi tika deportēti. Jau kopš 2016. gada muzejs loloja plānus atklāt šim ievērojamajam atradumam veltītu izstādi. Plānu īstenošana kļuva iespējama, pateicoties sadarbībai ar Žabotinska institūtu Izraēlā. Institūts sagatavoja materiālus par “Beitar” dibinātāju Zeevu Žabotinski. Pārējos izstādē aplūkojamos materiālus ir sagatavojis Rīgas geto un Latvijas holokausta muzejs.

Izstādē būs aplūkojamas oriģinālo karogu kopijas, jo paši karogi, lai gan ir salīdzinoši labā stāvoklī, ir novecojuši, tāpēc ilgstoša eksponēšana var apdraudēt to stāvokli.

Izstādi organizē Rīgas geto un Latvijas holokausta muzejs un biedrība “Šamir”. Tā būs apskatāma līdz pat septembra beigām. Ieeja izstādē ir pret ziedojumiem.
