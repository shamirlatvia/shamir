---
id: '67'
title: Notiks holokausta atcerei veltīts kinopasākums
locale: lv
date: '2020-09-02'
tags:
  - Darbība
oldUrl: >-
  http://shamir.lv/2020/03/09/%d0%bf%d1%80%d0%be%d0%b9%d0%b4%d1%91%d1%82-%d0%ba%d0%b8%d0%bd%d0%be%d0%bc%d0%b5%d1%80%d0%be%d0%bf%d1%80%d0%b8%d1%8f%d1%82%d0%b8%d0%b5-%d0%bf%d0%be%d1%81%d0%b2%d1%8f%d1%89%d1%91%d0%bd%d0%bd%d0%be/?lang=lv
image: '/images/1686.jpg'
---
**17. martā pl. 16.30 Spīķeru koncertzālē notiks pasākums “Kā par holokaustu stāsta kino?” Pasākumu moderēs kinorežisors Dāvis Sīmanis jr., tā ietvaros tiks demonstrēti vairāku filmu fragmenti, par kuriem diskutēs tādi jomas eksperti kā Lolita Tomsone, Gints Grūbe un Valts Apinis. Pasākumu rīko biedrība “Šamir” un Rīgas geto un Latvijas holokausta muzejs.**

Pasākuma laikā tiks demonstrēti vairāku par holokaustu stāstošu filmu, piemēram – “Saula dēls” (Son of Saul), “Nakts un migla” (Night and Fog), Ida (Ida) – fragmenti, tos komentēs diskusijas dalibnieki – Žaņa Lipkes memoriāla direktore Lolita Tomsone, producents Gints Grūbe, Rīgas Geto muzeja pētnieks Valts Apinis un biedrības “Šamir” izpilddirektore Jūlija Tereščenko; diskusiju moderēs kinorežisors Dāvis Sīmanis jr.

“Jau kopš 1950. gadiem kino tiek meklēts veids, kā runāt par tādu vēsturisku katastrofu kā holokausts. Filozofs Teodors Adorno sacīja, ka “pēc Aušvicas dzeja nav iespējama”. Tas nozīmē, ka ikreiz, kad māksla skar holokausta tēmu, ir jāmeklē kāda jauna valoda, lai atgādinātu par nesenu realitāti, kurā industrializēta slepkavība ar miljoniem noslepkavoto ir bijusi iespējama,” atzīst kinorežisors Dāvis Sīmanis jr.

Izvēlētās filmas radītas dažādos laika periodos – senākā no tām uzņemta drīz pēc otrā pasaules kara, 1949. gadā (Distant Journey), savukārt jaunākā pavisam nesen, 2019. gadā (Painted Bird). Katru no filmām ietekmējuši gan tā brīža refleksijas strāvojumi, gan paša režisora kinovaloda.

Pasākumā aicināti piedalīties studenti, radošo profesiju pārstāvji, dažādu jomu pētnieki – antropologi, vēsturnieki, sociologi; visi, kurus interesē vēsture, kultūra un kino. Pateicoties Eiropas Ebreju Asociācija (European Jewish Association) atbalstam, ieeja pasākumā ir bez maksas.

![](/images/1687.jpg)
